# Scouternas stadgar
Scouternas stadgar antagna vid Scouternas stämma 2014.

## Avsnitt 1: Grunder
### Kapitel 1: Grundprinciper

**§ 1.1 Scouterna**  
Scouterna är en ideell förening som organiserar scoutrörelsen i Sverige enligt dessa stadgar och på uppdrag av World Association of Girl Guides and Girl Scouts (WAGGGS) och World Organization of the Scout Movement (WOSM).
Organisationen är partipolitiskt och religiöst obunden.

**§ 1.2 Syfte**  
Scouternas syfte är att utveckla barn och unga till trygga och ansvarsfulla medborgare, i såväl det lokala som globala samhället.
Detta sker med scoutmetoden som pedagogisk grund och utifrån de värderingar som uttrycks i scoutlag och scoutlöfte.

**§ 1.3 Grunder**
Scouterna arbetar i enlighet med:
* den internationella scoutrörelsens grunder såsom de uttrycks i ”Constitution and Bye-Laws” för WAGGGS och ”Constitution” för WOSM.
* ”WAGGGS’ mission” och ”The mission of scouting” från WOSM.
* FN:s konventioner om de mänskliga rättigheterna vilka bland andra inkluderar FN:s deklaration om barnets rättigheter.

**§ 1.4 Scoutmetoden**  
Scouterna arbetar efter scoutmetoden som består av följande delar:
* Friluftsliv
* Lokalt och globalt samhällsengagemang
* Scoutlag och scoutlöfte
* Lyssnande och stödjande ledarskap
* Symboliskt ramverk
* Patrullsystemet
* Learning by doing

**§ 1.5 Lag, löfte, valspråk och lösen**  
Scouterna har fastställt följande scoutlag, löfte, valspråk och lösen:

**Scoutlagen**
1. En scout söker sin tro och respekterar andras
2. En scout är ärlig och pålitlig
3. En scout är vänlig och hjälpsam
4. En scout visar hänsyn och är en god kamrat
5. En scout möter svårigheter med gott humör
6. En scout lär känna och vårdar naturen
7. En scout känner ansvar för sig själv och andra

**Scoutlöftet**  
Jag lovar att efter bästa förmåga följa scoutlagen

**Valspråk och lösen**  
"Var redo! - Alltid redo"

### Kapitel 2: Organisation
**§ 2.1 Scouternas ledning**  
Scouternas högsta beslutande organ är Scouternas stämma.
Stämmans beslut verkställs av Scouternas styrelse som även ska förvalta organisationens angelägenheter.
Scouternas styrelse kan fatta beslut om att biträdas av en generalsekreterare.
Generalsekreteraren ansvarar då gentemot styrelsen för den löpande förvaltningen.

**§ 2.2 Föreskrifter utöver stadgarna**  
Scouternas styrelse får utfärda bestämmelser för scoutverksamheten.
Scoutkårer och scoutdistrikt ska tillämpa bestämmelserna sedan de fått del av dem.

**§ 2.3 Upplösning**  
För upplösning av riksorganisationen fordras enhälligt beslut vid en ordinarie Scouternas stämma eller genom beslut med minst ¾ majoritet vid två på varandra följande scoutstämmor med minst 6 månaders mellanrum, varav det första ska vara en ordinarie Scouternas stämma.
Vid beslut om upplösning av riksorganisationen tillfaller organisationens tillgångar den organisation i Sverige vilken övertar riksorganisationens medlemskap i World Association of Girl Guides and Girl Scouts och/eller World Organization of the Scout Movement.
Om sådan organisation ej finnes ska riksorganisationens tillgångar fördelas lika mellan World Association of Girl Guides and Girl Scouts och World Organization of the Scout Movement.

**§ 2.4 Ändring av stadgar**  
För att ändra stadgarna i kapitel 1, 2 och 3 fordras antingen ¾ majoritet vid en ordinarie Scouternas stämma eller mer än 2/3 majoritet vid två på varandra följande scoutstämmor, varav det ena ska vara ordinarie Scouternas stämma.
För att ändra övriga stadgar krävs antingen 2/3 majoritet vid en ordinarie Scouternas stämma eller enkel majoritet vid två på varandra följande scoutstämmor.

### Kapitel 3: Samverkansorganisationer och scoutförbund

**§ 3.1 Anslutning**  
En idéburen organisation kan genom ett avtal med Scouterna organisera scouter inom sin organisation.
Förutsättningen är att organisationen är demokratiskt uppbyggd, partipolitiskt obunden samt delar grundläggande värderingar med Scouterna, i enlighet med Kapitel 1.
En samverkansorganisation får inte utestänga någon från medlemskap i scoutverksamheten på grund av kön, könsöverskridande identitet eller uttryck, religion, etnisk tillhörighet, funktionsnedsättning eller sexuell läggning.
Scouternas styrelse fattar beslut om samverkan med organisationen efter förfrågan från den aktuella organisationen.
En samverkansorganisation eller en viss del av den kan kallas scoutförbund.

**§ 3.2 Samverkan**  
Samverkan med Scouterna grundar sig på att alla medlemmar inom en samverkansorganisation som bedriver scoutverksamhet ska vara medlemmar i Scouterna.
Anslutning sker antingen genom individuellt ställningstagande eller kollektivt via samverkansorganisationen.
Medlemskapet är dock alltid individuellt.
En samverkansorganisation har rätt att sända fem observatörer till Scouternas stämma.
Rättigheter och skyldigheter mellan Scouterna och samverkansorganisationen regleras i avtal mellan parterna.
En samverkansorganisation kan utöver kriterierna i § 3.1 själv besluta om ytterligare medlemskriterier.

**§ 3.3 Upphävning**  
Scouternas styrelse kan upphäva samverkan i det fall den bedömer att grunden för anslutningen enligt §3.1 inte längre gäller.
Vid närmast följande ordinarie stämma ska Scouternas styrelse rapportera ärendet till stämman och erbjuda organisationen att yttra sig.

## Avsnitt 2: Riksorganisationen
### Kapitel 4: Medlemskap

**§ 4.1 Medlemskap**  
Medlem i Scouterna är den som efter aktiv handling erhållit medlemskap i en scoutkår, finns upptagen i medlemsregister i enlighet med § 4.5 och genom aktiv handling årligen bekräftar sitt medlemskap.

**§ 4.2**  
Riksorganisationen får inte utestänga någon från medlemskap på grund av kön, könsöverskridande identitet eller uttryck, religion, etnisk tillhörighet, funktionsnedsättning eller sexuell läggning.

**§ 4.3 Medlemsavgift**  
Medlemsavgiften består av följande delar:
* Avgift till scoutkåren
* Avgift till eventuellt scoutdistrikt
* Avgift till eventuell samverkansorganisation
* Avgift till riksorganisationen

Varje avgift fastställs i enlighet med respektive organisations stadgar.
Medlemsavgiften kan subventioneras av scoutkåren, scoutdistriktet och samverkansorganisationen.
Kåren är betalningsskyldig för registrerade medlemmars avgifter till riksorganisation och eventuellt distrikt.

**§ 4.4 Avslutande av medlemskap**  
Medlemskap upphör om medlem ber att få lämna riksorganisationen.
Medlem som motarbetar Scouternas syfte kan uteslutas genom beslut av kårstyrelse eller av Scouternas styrelse efter samråd med scoutkåren.
Beslutet ska meddelas Scouternas styrelse.
Beslut om uteslutning kan överklagas till Scouternas styrelse.

**§ 4.5 Medlemsregister**  
Scouternas styrelse ansvarar för att det finns medlemsregister.
En samverkansorganisation kan administrera medlemsregister för anslutna scoutkårer.
Scoutkårer ansvarar för att informationen i medlemsregistret är korrekt för de medlemmar som är anslutna till kåren.

### Kapitel 5: Scouternas stämma

**§ 5.1 Stämmans sammansättning**  
Scouternas stämma består av ombud som företräder scoutkårer.
Alla scoutkårer med minst fem medlemmar under 26 års ålder har rätt att utse ett ombud per påbörjat hundratal medlemmar.
Samtliga ombud ska vara medlemmar i Scouterna.
Som kårens medlemsantal räknas i detta avseende det totala antalet medlemmar per den 31 december föregående verksamhetsår.
Scoutkårer som anslutits under året då stämman hålls har rätt att utse ett ombud oberoende av medlemsantal.

**§ 5.2 Överlåtelse av ombudskap**  
Scoutkår har rätt att överlåta sin(a) röst(er) till Scouternas stämma till annan kår, distrikt eller samverkansorganisation.
Överlåtelse av röst(er) ska ske genom fullmakt.

**§ 5.3 Kallelse och handlingar till Scouternas stämma**  
Kallelse till Scouternas stämma ska utfärdas av Scouternas styrelse och ska för ordinarie stämma vara scoutkårerna tillhanda minst fyra månader, samt för extra stämma minst två månader, före stämmans öppnande.
För kallelse till extra stämma ska föredragningslista bifogas.
Handlingar ska för ordinarie stämma vara scoutkårerna tillhanda senast två månader, samt för extra stämma minst en månad, före stämmans öppnande.
Handlingarna för ordinarie stämma ska, förutom föredragningslista, inkludera: verksamhetsberättelse, förvaltningsberättelse, resultat- och balansräkning samt revisionsberättelse för de två senaste verksamhetsåren, styrelsens förslag till verksamhetsplan, medlemsavgift samt budget för de närmast följande två verksamhetsåren, valberedningens förslag, propositioner samt motioner med styrelses yttrande.

**§ 5.4 Motion till Scouternas stämma**  
Rätt att väcka motion till Scouternas stämma har varje medlem i Scouterna.
Motion som ska behandlas vid ordinarie stämma ska vara inkommen till Scouternas styrelse senast tre månader före mötet.
Scouternas styrelse ska, i handlingarna till stämman, lämna skriftligt yttrande rörande motionen.

**§ 5.5 Mötesrättigheter och beslutsformer för Scouternas stämma**  
Följande personer har närvaro- och yttranderätt:
* samtliga närvarande medlemmar
* observatörer utsedda av samverkansorganisation i enlighet med § 3.3
* avgången ledamot i Scouternas styrelse i frågan om ansvarsfrihet för dennes förvaltning
* av Scouternas styrelse inbjudna gäster

Följande personer har förutom närvaro- och yttranderätt, även förslagsrätt
* ombud
* ledamöter i Scouternas styrelse
* valda revisorer i fråga om deras granskning
* valberedningens ledamöter i fråga om val som de förberett

Stämman kan besluta att ge ytterligare personer närvaro- och yttranderätt.
Rösträtt tillkommer ombud.
Ingen har rätt att rösta i fråga som rör egen förvaltning eller eget arvode.
För utövande av rösträtt och fattande av beslut i Scouternas stämma gäller
* att varje röstberättigat närvarande ombud har maximalt en röst,
* att beslut fattas med öppen omröstning. Stämman kan i särskilda frågor besluta om att sluten omröstning ska ske. I fråga om personval, om någon röstberättigad eller mötespresidiet begär det, fattas beslut med sluten omröstning.
* att som stämmans beslut gäller den mening som stöds av flest antal röstande (om inte annat regleras i dessa stadgar)
* att vid lika röstetal avgör lotten.

**§ 5.6 Scouternas stämmas öppnande och protokoll**  
Scouternas stämma öppnas av Scouternas ordförande eller av den Scouternas styrelse utser.
Scouternas styrelse ansvarar för att protokoll förs vid mötet.
Protokollet ska justeras av mötesordförande och protokolljusterarna.

**§ 5.7 Ordinarie möte med Scouternas stämma**  
Ordinarie möte med Scouternas stämma ska hållas vartannat år före november månads utgång på ort och tid som bestäms av Scouternas styrelse.
Följande ärenden ska förekomma:
1. Val av mötesordförande och övriga mötesfunktionärer
    1. Val av mötesordförande
    2. Val av justerare och eventuella rösträknare
    3. Val av eventuella övriga mötesfunktionärer
2. Fastställande av röstlängden
3. Fråga om kallelsen till Scouternas stämma skett på korrekt sätt
4. Fastställande av föredragningslista
5. Föredragning av styrelsens och i förekommande fall generalsekreterarens förvaltningsberättelse, verksamhetsberättelse, resultaträkning, balansräkning och revisionsberättelse för det närmast föregående verksamhetsåret samt de två föregående årens verksamhetsberättelser
6. Fråga om fastställande av balans- och resultaträkning samt om beviljande av ansvarsfrihet för styrelsens ledamöter och i förekommande fall generalsekreteraren för det närmast föregående verksamhetsåret
7. Beslut i anledning av riksorganisationens vinst eller förlust enligt den fastställda balansräkningen
8. Behandling av motioner och propositioner till Scouternas stämma
9. Fastställande av medlemsavgift, verksamhetsplan inklusive budget och finansiella mål för nästföljande två verksamhetsår
10. Val av ordförande i Scouternas styrelse
11. Beslut om val av antalet ledamöter i Scouternas styrelse
12. Val av övriga ledamöter i Scouternas styrelse
13. Val av revisorer bekräftas (i enligt med § 5.12)
14. Val av ombud och suppleanter i förvaltningsmötet
15. Val av sammankallande och övriga ledamöter i Scouternas valberedning
16. Övriga ärenden

**§ 5.8 Extra möte med Scouternas stämma**  
Extra möte med Scouternas stämma ska hållas om Scouternas styrelse anser att det behövs eller om förvaltningsmötet begär det eller om minst en tiondel av kårerna begär det och då inom tre månader efter framställningen om detta till Scouternas styrelse.
Mötet ska hållas på ort och tid som bestäms av Scouternas styrelse.
Förutom frågor relaterade till mötesordningen kan ett extra möte med Scouternas stämma endast fatta beslut i de ärenden som angetts i kallelsen till mötet.

**§ 5.9 Valberedning**  
Scouternas stämma väljer valberedning, bestående av minst fem personer, för kommande ordinarie Scouternas stämma.
En ledamot väljs som sammankallande.
Valberedningen ska föreslå styrelseledamöter, valberedning, ledamöter och suppleanter till förvaltningsmötet samt revisorer till Scouternas stämma.
Valberedningen arbetar i enlighet med instruktion fastställd av Scouternas stämma.

**§ 5.10 Fastställande av balansräkning, beviljande av ansvarsfrihet samt beslut i anledning av resultatet, under år då Scouternas stämma ej hålls (förvaltningsmöte)**  
Under de år då Scouternas stämma ej äger rum fattas beslut angående balans- och resultaträkning samt beviljande av ansvarsfrihet av förvaltningsmötet.
Till förvaltningsmötet ska 45 ombud kallas.
För att förvaltningsmötet skall vara beslutsfört krävs att minst hälften av de kallade ombuden är närvarande.
Samtliga ombud ska vara medlemmar i Scouterna.
Förvaltningsmötets ombud väljs av Scouternas stämma.
Scouternas stämma kan välja att delegera eventuella andra ärenden till förvaltningsmötet.
Mötet ska hållas senast i november månad och kallelse till mötet ska utfärdas av Scouternas styrelse senast två månader före mötet.
Samtliga handlingar till förvaltningsmötet ska vara förvaltningsmötets ombud tillhanda och finnas tillgängligt för kårer och distrikt senast två månader innan mötet.
Scouternas styrelse ansvarar för att protokoll förs.
Protokollet ska justeras av mötesordförande och protokolljusterarna som alla väljs av mötet.
Beslut enligt denna paragraf får om samtliga till mötet utsedda ombud är ense om det, fattas per capsulam (per brev, e-post eller motsvarande).

**§ 5.11 Årsredovisning**  
Scouternas verksamhetsår är kalenderår.
Scouternas räkenskaper ska per den 31 december varje år sammanföras i fullständigt bokslut.
Årsredovisning tillsammans med övrigt revisionsunderlag ska senast den 1 april påföljande år överlämnas till revisorerna för granskning.
Revisorerna ska senast den 15 maj återlämna handlingarna med berättelse över deras granskning till Scouternas styrelse.
Årsredovisningen med noter, resultaträkning, balansräkning och revisionsberättelse ska av Scouternas styrelse och i förekommande fall generalsekreterare undertecknas.
Årsredovisning och verksamhetsberättelse ska göras tillgänglig för medlemmarna senast den 30 juni och framläggas för nästa ordinarie Scouternas stämma.

**§ 5.12 Revision**  
Scouternas stämma väljer två verksamhetsrevisorer.
Riksorganisationens verksamhetsmässiga måluppfyllelse granskas av verksamhetsrevisorerna.
Scouternas styrelse ska utse en revisionsbyrå med auktoriserade revisorer för revision av Scouternas förvaltning.
Utnämning av revisor ska bekräftas vid Scouternas stämma.

### Kapitel 6: Scouternas styrelse

**§ 6.1 Säte**  
Scouternas styrelse har sitt säte i Stockholm.

**§ 6.2 Sammansättning och val**  
Scouternas styrelse består av, och väljs i följande ordning, Scouternas ordförande (två personer), två internationella kommissionärer (International Commissioners) samt
minst fem övriga ledamöter.
Styrelsen väljs av Scouternas stämma för tiden intill nästa ordinarie möte med Scouternas stämma.
Valbar är den medlem som förklarar sig villig att verka för Scouternas målsättning såsom uttryckt i dessa stadgar.
Vidare ska minst hälften, däribland ordförandena, vara myndiga.
Ordförandena ska vara av olika kön, där en är ansluten till WAGGGS.
Den av ordförandena som är ansluten till WAGGGS väljs tillika till President of the Girl Guides and Girl Scouts of Sweden.
Om en av ordförandena eller någon av de internationella kommissionärerna, lämnar styrelsen, kan styrelsen utse annan ledamot till den vakanta posten med mandatperiod fram till nästföljande ordinarie Scouternas stämma.
Endast en av de valda ordförandena kan ersättas på detta sätt.
Om annan styrelseledamot lämnar styrelsen kan styrelsen besluta att fyllnadsval ska ske.
Val genomförs, efter beredning av valberedningen, av förvaltningsmötet enligt § 5.10.
Vid sådant fyllnadsval får dock aldrig väljas mer än tre nya ledamöter.

**§ 6.3 Sammanträden**  
Scouternas styrelse sammanträder efter kallelse av Scouternas ordförande eller när minst hälften av ledamöterna begär det.
Vid styrelsens sammanträden ska föras protokoll som efter justering finns lättåtkomligt för medlemmarna.
Scouternas styrelse är beslutför när mer än hälften av ledamöterna är närvarande.
Beslut fattas genom enkel majoritet.
Vid lika röstetal har mötesordförande utslagsröst, utom vid val, då lotten avgör.

**§ 6.4 Behörighet för styrelsen**  
Scouternas styrelse företräder Scouterna gentemot tredje man.

**§ 6.5 Firmateckning**  
Scouternas styrelse kan utse en eller flera ledamöter av styrelsen, eller annan person, att teckna riksorganisationens firma.
Bemyndigandet får endast lämnas till den som är myndig och kan förbindas med föreskrift om att rätten till firmateckning endast får utövas gemensamt av två eller flera personer.
Firmatecknaren har samma behörighet som Scouternas styrelse enligt § 6.4.

**§ 6.6 Generalsekreterare**  
Scouternas styrelse kan utse en generalsekreterare för viss tid.
Generalsekreteraren fattar då beslut i enlighet med den delegationsordningen som styrelsen beslutar.
Generalsekreteraren är föredragande i styrelsen, har yttranderätt i styrelsen samt äger rätt att till protokollet föra avvikande mening.

## Avsnitt 3: Lokal och regional struktur
### Kapitel 7: Scoutkår

**§ 7.1 Scoutkår**  
Scoutkår är scoutverksamheten i en förening ansluten till riksorganisationen.
I de fall föreningen även har annan verksamhet än scoutverksamhet, och separat kårstyrelse saknas, utgör föreningens styrelse kårstyrelsen.
Anslutning av scoutkår sker efter beslut av Scouternas styrelse.
En scoutkår kan vara ansluten till en eller flera samverkansorganisationer.

**§ 7.2 Kriterier**  
För att vara ansluten till riksorganisationen och därmed ha rätt att bedriva scoutverksamhet måste föreningens stadgar säkerställa att scoutkåren uppfyller följande kriterier:
* Scoutverksamheten är öppen för alla och bedrivs i enlighet med § 1.2, § 1.3, § 1.4 § 1.5, § 3.1, § 4.1, §4.2 samt § 4.4
* Scoutkåren är partipolitiskt obunden
* Scoutkåren har en demokratisk uppbyggnad
* Scoutkårens representanter till Scouternas stämma utses av scoutkårens medlemmar.
* Scoutkåren ombesörjer att riksorganisationens medlemsregister är aktuellt i enlighet med § 4.4

**§ 7.3 Anslutning av scoutkår**  
För att säkerställa att kriterierna i § 7.2 uppfylls ska scoutkårens stadgar godkännas av Scouternas styrelse vid scoutkårens inträde och vid stadgeändring innan denna träder i kraft.

**§7.4 Upplösning av scoutkår samt sammanslagning av scoutkårer**  
Scouternas styrelse kan, efter beslut av kårens årsmöte och efter samråd med berört distrikt och /eller samverkansorganisation, upplösa scoutkåren.
Om en kår inte betalat medlemsavgifter till eventuellt distrikt och/eller riksorganisation, eller inte bedriver verksamhet i enlighet med dessa stadgar, kan Scouternas styrelse efter samråd med berört distrikt och/eller samverkansorganisation, upphäva kårens medlemskap i riksorganisationen.
Vill flera kårer gå samman i en kår ska kårstämmorna fatta beslut om detta.
Besluten ska meddelas Scouternas styrelse som efter samråd med berört distrikt och/eller samverkansorganisation fastställer sammanslagningen.

**§ 7.5 Scoutavdelningar och -patruller**  
Verksamheten i scoutkårer bedrivs enligt Scouternas program i avdelningar och/eller patruller som kan anta egna stadgar och på så sätt själva besluta om sin verksamhet, ledning och ekonomi.
Stadgar för avdelning och patrull ska innehålla:
* Hur man blir medlem i patrullen/avdelningen
* Hur beslut i fattas i patrullen/avdelningen
* Hur patrullens/avdelningens ledning väljs
* Hur beslutsmöten i patrullen/avdelningen går till

### Kapitel 8: Scouternas distrikt

**§ 8.1 Distriktsindelning**  
Scouternas styrelse fastställer område för scoutdistrikt.
Vid förändring av distriktsindelningen ska samråd ske mellan Scouternas styrelse, berörda distrikt och berörda kårer.
Vid förändring av distriktsindelningen ska beslutas om förfogande av distriktens tillgångar.
Sådant beslut fattas av berörda distrikt.
Vid oenighet fattas detta beslut av Scouternas styrelse.
Scoutdistriktet är öppet för all scoutverksamhet inom sitt verksamhetsområde.

**§ 8.2 Medlemskap**  
Scoutkårer organiseras i distrikt reglerade i dessa stadgar och/eller motsvarande struktur inom en samverkansorganisation.
Medlemmar i scoutdistriktet är de scouter vars kår tillhör distriktet.
Scoutkårers inträde i scoutdistriktet beviljas av distriktsstyrelsen.

**§ 8.3 Distriktets uppgift**  
Distriktets uppgift är att tillhandahålla en mötesplats för scoutkårerna inom sitt geografiska område.
Detta sker genom att erbjuda exempelvis utbildning, arrangemang, rekryteringsstöd samt verksamhet för rover- och utmanarscouter.
Distriktet stödjer och företräder kårerna efter deras önskemål och behov.
Distriktsstyrelsen ansvarar för att distriktets bokföring och förvaltning sker på ett betryggande sätt.

**§ 8.4 Scoutdistriktets ledning**  
Scoutdistriktets högsta beslutande organ är distriktsstämman.
Distriktsstämmans beslut verkställs av distriktsstyrelsen, som även ska förvalta distriktets angelägenheter.

**§ 8.5 Distriktsstämmans sammansättning**  
Distriktsstämman består av ombud utsedda från distriktets scoutkårer.
Varje scoutkår med minst fem medlemmar under 26 års ålder kan utse tre ombud samt ytterligare ett ombud för varje påbörjat femtiotal medlemmar utöver femtio.
Samtliga ombud ska vara medlemmar i Scouterna.
Bestämmande för antalet ombud är kårens medlemsantal den 31 december föregående kalenderår.

**§ 8.6 Mötesrättigheter och beslutsformer för distriktsstämman**  
Följande personer har närvaro- och yttranderätt:
* samtliga närvarande medlemmar i distriktet
* avgången ledamot i distriktsstyrelsen i fråga om ansvarsfrihet för dennes förvaltning
* av distriktsstyrelsen inbjudna gäster

Följande personer har förutom närvaro- och yttranderätt, även förslagsrätt
* ombud
* ledamöter i distriktsstyrelsen
* valda revisorer i fråga om deras granskning
* valberedningens ledamöter i fråga om val som de förberett

Distriktsstämman kan besluta att ge ytterligare personer närvaro- och yttranderätt.
Rösträtt tillkommer ombud.
Ingen har rätt att rösta i fråga som rör egen förvaltning eller eget arvode.
För utövande av rösträtt och fattande av beslut i distriktsstämman gäller
* att varje röstberättigat närvarande ombud har maximalt en röst,
* att beslut fattas med öppen omröstning. Stämman kan i särskilda frågor besluta om att sluten omröstning ska ske. I fråga om personval, om någon röstberättigad eller mötespresidiet begär det, fattas beslut med sluten omröstning.
* att som distriktsstämmans beslut gäller den mening som stöds av de flesta röstande (om inte annat regleras i dessa stadgar),
* att vid lika röstetal avgör lotten.

**§ 8.7 Distriktsstämmans öppnande och protokoll**  
Möte med distriktsstämman öppnas av distriktsordförande eller den distriktsstyrelsen utser.
Distriktsstyrelsen ansvarar för att protokoll förs vid distriktsstämman.
Protokollet ska justeras av mötesordföranden och protokolljusterarna.

**§ 8.8 Ordinarie möte med distriktsstämman**  
Ordinarie möte med distriktsstämman ska hållas varje år på ort och tid som bestäms av distriktsstyrelsen.
Följande ärenden ska förekomma.
1. Val av mötesordförande och övriga mötesfunktionärer
    1. Val av mötesordförande
    2. Val av protokolljusterare tillika rösträknare
    3. Val av eventuella övriga mötesfunktionärer
2. Fastställande av röstlängden
3. Fråga om distriktsstämman behörigen sammankallats
4. Fastställande av föredragningslista
5. Föredragning av distriktsstyrelsens verksamhetsberättelse, resultaträkning, balansräkning och revisionsberättelse för det närmast föregående verksamhetsåret
6. Fråga om fastställande av balans- och resultaträkning samt om beviljande av ansvarsfrihet åt distriktsstyrelsens ledamöter för det närmast föregående verksamhetsåret
7. Beslut i anledning av distriktets vinst eller förlust enligt den fastställda balansräkningen
8. Behandling av motioner och propositioner till distriktsstämman
9. Fastställande av medlemsavgift, verksamhetsplan samt budget för det närmast följande verksamhetsåret
10. Val av distriktsordförande
11. Val av antal ledamöter i distriktsstyrelsen
12. Val av övriga ledamöter i distriktsstyrelsen
13. Val av revisorer och revisorssuppleanter
14. Val av sammankallande och övriga ledamöter i distriktsstämmans valberedning

**§ 8.9 Extra möte med distriktsstämman**  
Extra distriktsstämma ska hållas, om distriktsstyrelsen anser att det behövs eller om minst en fjärdedel av kårerna begär det och då inom en månad efter framställning om detta till distriktsstyrelsen.
Extra distriktsstämma hålls på ort och tid som bestäms av distriktsstyrelsen.
Förutom frågor relaterade till mötesordningen får den extra distriktsstämman endast fatta beslut i de ärenden som angetts i kallelsen till mötet.

**§ 8.10 Kallelse och handlingar till distriktsstämman**  
Kallelse till distriktsstämma ska utfärdas av distriktsstyrelsen och ska för ordinare distriktsstämma vara scoutkårerna tillhanda minst två månader, samt för extra distriktsstämma minst tre veckor, innan distriktsstämmans öppnande.
För kallelse till extra distriktsstämma ska föredragningslistan bifogas.
Handlingar ska för ordinarie distriktsstämma vara scoutkårerna tillhanda senast tre veckor, samt för extra distriktsstämma minst en vecka, innan distriktsstämmans öppnande.
Handlingarna för ordinarie möte ska inkludera: föredragningslista, verksamhetsberättelse, resultaträkning, balansräkning, revisionsberättelse, förslag till medlemsavgift samt verksamhetsplan och budget för det närmast följande verksamhetsåret, förslag till medlemsavgift för det därnäst följande verksamhetsåret, valberedningens förslag samt motioner till distriktsstämman och distriktsstyrelsens yttrande över motionerna.

**§ 8.11 Motion till distriktsstämman**  
Rätt att väcka motion till distriktsstämman har varje medlem i distriktet.
Motion som ska behandlas vid ordinarie distriktsstämma ska vara inkommen till distriktsstyrelsen senast fyra veckor före mötet med distriktsstämman.
Distriktsstyrelsen ska med eget yttrande framlägga motionen vid mötet.

**§ 8.12 Distriktsstämmans valberedning**  
Distriktsstämman väljer valberedning, bestående av minst tre personer, för kommande distriktsstämma.
En ledamot väljs som sammankallande.
Valberedningen ska lägga fram förslag på personer för de val som ska göras av distriktsstämman.
Senast fyra veckor före den ordinarie distriktsstämman ska valberedningen avge skriftligt förslag på kandidater till samtliga poster som ska väljas.

**§ 8.13 Årsredovisning**  
Distriktets räkenskaper ska en gång per år sammanföras i fullständigt bokslut.
Räkenskaperna, verksamhetsberättelse, resultat- och balansräkning för det senaste verksamhetsåret ska senast två månader efter verksamhetsårets utgång överlämnas till revisorerna.
Handlingarna ska av revisorerna med berättelse över deras granskning återställas till distriktsstyrelsen senast tre månader efter verksamhetsårets utgång.
Verksamhetsberättelsen, resultaträkningen, balansräkningen och revisionsberättelsen samt distriktsstämmans justerade protokoll med beslut i frågan om ansvarsfrihet för distriktsstyrelsens ledamöter ska av distriktsstyrelsen inom två månader efter det årliga mötet med distriktsstämman insändas till Scouternas styrelse.

**§ 8.14 Revisorer och revisorssuppleanter**  
Distriktsstyrelsens förvaltning och distriktets räkenskaper ska granskas av två revisorer.
För dem ska finnas två suppleanter.
Revisorerna och revisorssuppleanterna ska vara myndiga.
Revisionsuppdraget gäller för tiden intill dess distriktsstämman beslutat i frågan om ansvarsfrihet för distriktsstyrelsens ledamöter avseende det verksamhetsår som omfattas av revisionen.

**§ 8.15 Distriktsstyrelsens säte**  
Distriktsstyrelsens säte fastställs av distriktsstämman.

**§ 8.16 Distriktsstyrelsens sammansättning**  
Distriktsstyrelsen består av en eller två distriktsordförande samt minst fyra övriga ledamöter.
Distriktsstämman fastställer antalet ledamöter och väljer distriktsstyrelse.
Av ledamöterna ska minst hälften, däribland distriktsordförande samt den som har hand om distriktets ekonomi, vara myndiga.

**§ 8.17 Val av distriktsstyrelse och mandatperiod**  
Distriktsstyrelsens ledamöter väljs av distriktsstämman.
Distriktsordförande utses för det närmast följande verksamhetsåret.
Övriga ledamöter utses för de två närmast följande verksamhetsåren; av dem väljs hälften vid en ordinarie distriktsstämma och de övriga vid nästa ordinarie distriktsstämma.
Distriktets verksamhetsår är kalenderår, om inte distriktsstämman beslutar annat.
Distriktsstämman beslutar om styrelseledamöterna ska väljas för tiden intill nästa årliga möte eller för verksamhetsår.
Valbar är den medlem som förklarar sig villig att verka för Scouternas grundprinciper enligt Kapitel 1.

**§ 8.18 Distriktsstyrelsens sammanträden**  
Distriktsstyrelsen sammanträder efter kallelse av distriktsordförande eller när minst hälften av ledamöterna begär det.
Vid distriktsstyrelsens sammanträden ska föras protokoll.
Distriktsstyrelsen är beslutför när mer än hälften av ledamöterna är närvarande.
Beslut fattas genom enkel majoritet.
Vid lika röstetal har mötesordförande utslagsröst, utom vid val, då lotten avgör.

**§ 8.19 Distriktsstyrelsens behörighet**  
Distriktsstyrelsen har rätt att företräda distriktet gentemot tredje man.

**§ 8.20 Firmateckning**  
Distriktsstyrelsen kan utse en eller flera ledamöter av styrelsen, eller annan person, att teckna scoutdistriktets firma.
Bemyndigandet får endast lämnas till den som är myndig och kan förbindas med föreskrift om att rätten till firmateckning endast får utövas gemensamt av två eller flera personer.
Firmatecknare har samma behörighet som distriktsstyrelsen enligt § 8.19.

**§ 8.21 Tillägg till stadgarna**  
Scoutdistrikt får anta tillägg till dessa stadgar.
Beslut om sådant tillägg fattas av distriktsstämman och ska stödjas av minst tre fjärdedelar av de röstande.
Innan tillägget träder i kraft ska Scouternas styrelse bekräfta tillägget sedan den konstaterat att detta inte strider mot någon bestämmelse i dessa stadgar.
